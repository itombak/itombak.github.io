## Bir Veda

Yapabileceklerimizin bu kadar anlamsız ve boşlukta salınacağını bilseydim yeni bir anlam aramak istemeyeceğimi en baştan söyleyebilirdim sana. Aslında hiçbir şey, zekice başlanmış hikâye parçalarından başka bir şey çağrıştırmıyordu ve her şey ne kadar ihtimal dahilinde hissettirirse hissettirsin, bir şeyler oldum olası basit ve beklendikti. Mucizeler yaratmayı asla istemiyordum ama bunu bekler gibi bakıyordun masanın diğer ucundan. Olmayacak bir şeyi, her şeyin sonunda mış gibi bir anlamı bana anlattığını idrak ediyordum. Oysa edimlerimiz başka bir şey söylüyordu. Yoku görebiliyordum bizde, sözlerinde ve olmamışlığında bu dostluğun.


Ter kokumuzda vardı en başta bu. Hoşuna gittiğini yüzünde görürken yaptığımız şeyin doğallığı allak bullak ediyordu seni. İçindeyken kendi kendine yabancılaşmanı izlemek garipti. Bir noktada ben de kapılıyordum buna. Omurilikten yönetiliyorduk ve cinsellik, içinden kaçamadığımız ikilemsel bir pratik olarak birbirimizin gözlerine yansıyordu. Tenin titriyordu, dudaklarını ısırıyordun ve çarşafı çekiyordun ama sadece gözlerine bakmak içinde olduğun absürdü anlamama yetiyordu. Neden sonra bu anlamsızlık bana da geçiyor ve belki birkaç saat yahut birkaç gün peşimi bırakmıyordu. 


Kaç kere her şeyin bitmesini istedim seninle seviştikten sonra. Bir sabah kanlar içinde bulunmak isterdim, bundan çok ufak belli belirsiz bir mutluluk duyacağından emin olarak. Oysa biliyorum, sabah olduğunda ne kadar korkunç gelecekti bu fikir. Biliyorum, kahvaltıda gülümserken hiç düşünmemiş olmayı dileyecek ve sen erimiş peynire fesleğen ekerken boynunu öpecektim. İş arkadaşlarımızı çekiştirip işe giderken birbirimizden uzak kalabilmemize dair burukluğuna alıştığımız sevincimizi yine kahve ve gazeteyle örtecek, hiçbir şeyin değişmediğini bilmemize rağmen devam edecektik. 
Yine, tekrar, yeniden...


Sesli söylersem gerçek olacağından korktuğum bir cümle vardı aklımda: Aslında kendi kendime kaybolmayı yeğlerdim seninle bu saçmalıkta kıvranmaktansa. Oysa işte yine yanında uzanmış yatıyordum, artık karanlık odada, orada olduğuna emin olduğum sırtında bakışımı kaydırarak. Arada bir sokaktan geçen ışıkları kullanarak belindeki ufak benlerin nerede olduklarını tahmin etmeye, ezberlemeye çalışıyordum. Koridordaki saatle ufak bir inlemeyi andıran nefesin olmasa donmuştu zaman. Ölen birini son görüşümdü sanki; belki de hiç olduramadığımız bir şeyi, yani bizi, ya da ölü doğacak bir bebeği izliyordum.


Biliyorum, sen de uyumuyorsun ve biliyorsun, ayrılacağız. Bir şey olmayacak bizden, bu sevgiden; aldığımız bu döşekten, dolaptan ya da komodinden. Birbirimize çekiştirdiğimiz arkadaşlarımıza anlatacağız bizi. “İyiydi ama”lı cümlelere başlayıp “olmadı işte”lerle bitireceğiz, ya da bunların bir çeşidiyle. Nihayetinde kısa bir ömre öykünen bir rüya ya da basit bir hiç olacak bu birliktelik. Önce birbirimize, sonra kendimize yabancılaşıp bir noktada yine var olacağız: biz ölürken sen ve ben olarak, ikimiz de öldüğünde ebedi bir son bulacak.